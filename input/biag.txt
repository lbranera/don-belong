o naslag a dios espiritu santo
silawam apo toy panunotco
tapno mapudnoac ti panangipalawagco
ti pacasaritaan ti maysa a tao
idi panawen nga unana
adda dua nga agasawa
a nabit pay ti panangawatda
iti matrimonio a nangina
iti pannagna ti aldaw
di nabayag daytoy babain naginaw
ta nadanunen ti panagbungan
daydi sacramento nga inawatdan
nadumaduma a bungbungan
ti inna dita masarsaramsam
salamagi a marabanban
pias ken daldaligan
niog pay a lolocoten
bayabas a pariggalsem
sua ken lolokisen
ket dagitoy met ti inna sidaen
panapana ken maratangtang
ararosip ken aragan
tirem a tinoctocan 
pasayan a kinalapan
pingpinggan ken imimmoco
loslosi ken pocpoclo
leddangan pay ken soso
ta isu dagitoy ti inna cagusto
idinto ta magtengna
ti pito a bulan daydi sicogna
napalalo ti ayayatda
ta adanin ti panagpasngayna
ket idinto ta castan
daytoy babaing namongan
inna dita napanunotan
ti aramidenda a balitang
kinonana dita nga insawang
ay asawac a don juan
inca pay cuma pumucan
itay aramiden a balitang
inca cuma imatangan
di immulata a cawayan
idiay bantay capariaan
ket inca cuma pucanan
rebbengna unayen ita
ti inta panagsagana
cadagiti maicanada
nga aruaten no sumngay toy bunga
tapno ditanto mabiglaan
no madanon ti iruruarnan
adda met saganan a balitang
a rumbeng a pagiddaan
nagrubbuat met a napan
ni asawana a don juan
ket idinto a nagtengannan
linicmotna di cawayan
sana met pinayapayan
di angin nga inna ragutan
tudo pay a bumayangabang
ulep arig a teppang
kimat ken salit agcacamacam
sinirocda di cawayan
casla narabaraban
a buoc di cawayan
ay naalas kababainman
no awitenca a cawayan 
immuna daytoy cawayan
ket simmaruno ni don juan
idinto nga inna magtengan
di balay nga inna inulogan
nagguornos dagitoy cawayan
iti arpad di arubayan
ket kinona ni babain namongan
ay asawac a don juan
daytay man tongo ti agdalagan
a sagat ken gasatan
dangla ken bayabas nga inukisan
ket inca met cuma gumatang
itay dongdong ken dalican
ta isu ti pagdadangan
ti digusco nga agdalagan
ken banga ti maymaysan
tapno adda pangiccan
ti cadcaddua ti anactan
ket idi napaaddana amin dagitan
isu met ti ipapanawnan ni don juan
a simmurong iti carayan
napan idiay bantay cangisitan
ta napan makidangadang 
cadagiti iggorot a burican
isu metten apasngayan ni namongan
daydi nabukelda a daran
awan ti dida maayaban
a mangilut a parteran
ni lacay marcos a batucan
ni alisot ken pasho a mayaman
ket awan lat nacapaltot gayam
addaman nalagipdan
daydi baket nga ararucutan
ta isut napigsat ramramay na
ket idinto ta mapaltotnan
ni sinanbabai namongan
maysa a lalaki ti rimmuar
ket agsao met daytoy ubing itan
ay ina ngamin namongan
no innacto pabuniagan dinto
lamang caniac maipanagan
ket ti manganac ni lacay gibuan
ket idinto ta nabuniagan
nagsaludsud met piman
ken inana a namongan
ni amana a nagutangan
ay ina sumaludsudac man
no adda amac wenno awan
no subbotac wenno saan
wenno nasudi met ti tinaudan
ket simmungbat ni namongan
ay anacco ngamin lamang
no ni amam ti cunam
addaca pay laeng ditoy tian
idi pimmanaw giniddatonan
isu ti caawannan
ta gubat ti inna napanan
iti ili a caiggorotan
iggorot a burican
kinona met ni lamang
ay ina a namongan
daytoy anacmo palubosamman
ta innac talawatawan
ci ama a nagutangan
ket kinona met ni namongan
ay anacco sinanlalakin lamang
saanca a mapmapan
ta marabanban ta sacam
ket maradagom ta imam
ta dica pay la naitanggadan
iti uneg ti siam a bulan
nagpasig laeng napan
ni sinanlalakin lamang
gubat ti inna napanan
iti ili a caiggorotan
ta napanna talawatawan
ni amana a naggapuan
nangibulsa ti bato ti sagang
casta met ti tangraban
bato pay ti lawlawigan
casta met ti bato ti musang
dinalanna ti cabarrawasan
casta met ti cabolloan
casta unay it inna pamayan
daydi mutya ti gayaman
idinto nga inna maasitgan
ti longog ti carayan
ket dagusna a nakitan
tay cayo a cadadackelan
isut inda pagranransuan
dagitay iggorot a burican
ket ditoy isut inna pagsaedan
ti tao nga inna cabacal
inwarasna met ti matanan
ket dagusna a naimatangan
daytay ramut a tagaang
a mabalin a paglutoan
dinagusna nga ininnawan
ket sana met pinisucan
daydi bangana a maymaysan
bangat caibaan mailacamnat awan
ti adda iti ngalay ti dalan
idi nalpas a nangan kinonanan
ni sinanlalakin lamang
sangailien daytoy kinnan
a grasia a pacabsugan
inawidnat calasagnan
impanna met idi sikigan
intugkelna met di gayang
idi yan ti sacaanan
inucsotna met di campilan
iti bucala a pagtalcan
ket nacaridep met ditan
ni sinanlalakin lamang
immayto met itattan
ti partaan ni amanan
ket adda nagcuna piman
idi tagtagainep ni lamang
ay pagayamco a lamang
darasem ket ti apan
ta madamada a ramrambacan
di bangabanga ni amam
nagbaringcuas met in lamang
innalana met dagitoy igam
ket nagrubuaten a napan
pagna laeng a pagnan
ta idintocan a magtengnan
ti bantay a cangisitan
idiay mamdili ken dagman
dimmagus iti tallaongdan
ket inna met nakitan
daydi bangabanga ni amanan
ta napanda met sinarucang
nga impasango iti dayaan
ket kinona ni lamang
ay iggorot a burican
ta sumaludsudac man
no aniat nacabasolan
ni ama a naggapuan
rebbengna nga incay bayadan
simmungbat met ti iggorot a burican
ay pagayammi a lamang
rebbengna met a subliam
di balay nga inulogam
no saan ket maicadduacan
cadaydi lalaki aya nga amam
simmungbat met ni lalakin lamang
ay iggorot a burican
diac la mapnec gayam
no dacdacay lat caayayam
dacay iggorot a capitan
sica bumacas ti pangnaganan
pendaem met a suratan
dagup ti masacupam
tapno umay da amin agpinsan
dardarat ken padang
idiay balbalay idiay nuevan
idiay dogodog ken tapaan
idiay momoocan ken cawayan
idiay amangabon ken gambang
ditoy lipay ken capariaan
idiay samadag ken lucutan
idiay tupinaw ken bandan
idiay sambangki ken loya
idiay bacong ken sasaba
idiay tebteb ken bacayawan
ket idinto a nabilyetian
ti inilinili a cabangibang
matuyotoyda aya piman
a casla manoc a macorcoran
dagiti iggorot a burican
apaya unay la ket ti ruaydan
ta saan nga ammo ti caadudan
napan met ni lamang inaprosan
daydi bato ti lawlawigan
limmagto a naminpinsan
ni lalaki a ni lamang
a napan iti catayacan
ket pacpacupakennan
daydi kilikili ken sellang
idi luppo agsidormang
ken takiag a canigid ken canawan
ni lalaki a ni lamang
idi ta lacubendan
cas calawa ti papanganan
ni lalaki aya ni lamang
ket idinto a nalacubdan
rinuggianda ngad itan
ti inda panagayayam
ni lalaki ni lamang
casla tumodo iti sardam
ti agdisso a gayang
aracupenna a maminpinsan
ta casla umawat ti inapugan
cadagiti gayang nga agsasalupang
iti di mabayag naibusandan
dagiti iggorot a burican
ti doros pica ken gayang
ta dida laeng nadissoan
ni lalaki aya ni lamang
ket kinonana cadacuadan
bumalesac met itan
ocsotenca met a campilan
bucala a pagtalcan
ket intagbatna iti dagan
ket daydi dimket idi campilan
isut napanna kinnan
a dackel unay a sumang
tapno dida maorasionan
ket ita inna met kinonan
ay igorot a burican
daanandac ngarud itan
ket napanna pinayapayan
di angin a mangaragan
ket isut cadduana a napan
sa dimmuclos a naminpinsan
casla agpatpat ti nambaan
agpadpada a tadem mangan
idi agawid ken agpapan
daydi igam aya ni lamang
ket napritda a naminpinsan
ta maysa lat nabunaan
ta napanna nagangangawan
sananto ket iniggaman
daydi igorot a burican
ket kinonana kencuanan
ita agcanibusanancan
napanna pay ginusingan
napanna pay binoldingan
sana pay piningodan
napanna pay pinocolan
sananto ket inibbatan
daydi igorot a burican
ket dina la kinaasian
nga inna nagangangawan
tapno adda pacakitaan
ti partesmo ken cabagiam
ket reppetec met dagitoy gayang
toy samsamkot caiggorotan
tapno adda pacakitaan
ita panawancan tayac a nagayayaman
nagrubbuaten a napan
ni lalaki a ni lamang
ta napanna sinangpetan
ni inana a namongan
ket casla carayan vigan
ti nagayos a daradan
dagiti iggorot a burican
ket idinto nga inna magtengan
toy ilina a nalbuan
kinonana ken babain namongan
ay ina ngamin namongan
ta sumalodsudac man
no aniat nacabasolan
ni ama a naggapuan
ta innaca pay met tinalawan
ket insungbat met ni namongan
ay anacco ngamin lamang
no ni amam apo ti conam
awan ammoc nga inna ginuraaan
ta dicam pay met la nagsubang
ay kinona met in lamang
ken inana a namongan
dusa cuma ti carbengam
naimbag la ket ta napudnoam
ay ina ngamin namongan
patitem ta longgangan
ta umarayat lattan
dagitay addic a babbalasang
a mamindua a siam
siam a sagsisiam
ta apandac cuma golgolan
idiay carayan amburayan
toy buocco nga immaragan
ta naatipocpocan
idi bacal a nagmalem calman
ay ina ngamin namongan
ta ina man la rautan
daydiay agamang a daan
a nagadigit gasatan
nagpannubet deran
ken tinubay a bellang
ay ina ngamin namongan
alaem met ta arutang
innala met ni namongan
ta napanda sinagadan
di ruangan di agamang
a kinatayan ken tinakian
ti ipes ken lawalawan
ti cabayagna a di naluctan
ta siam a tawen itan
a di pay narautan
di pagayta a samosam
ibuan ken lagingan
lumanog ken lampadan
maratectec ken macan
gagaynet ken balasang
casta met ti kimmatuday
ket idinto ta marautandan
kinonana cadagidi napan
pendaenyo a rautan
ti tunggal maysa a nagan
ta cucuana marautannan
ket idinto a nacarautdan
ti nasuroc a sangabaar
ni lamang kinonana manen
ay addic a babbalasang
reppetenna awitennan
alaenyo met itay
di surosor a galimban
sumokit cay met ita beggang
a pagaron iti arutang
ay addic a babbalasang
isubliyonto met ta beggang
ta manayon a patignan
ta beggang ti paticalang
ket idiay carayan amburayan
ti intay pagdidigusan
ta isut pacadamagan
ti buaya a cadackelan
ta innac la cuma makiayayam
ken buaya a cadadackelan
ket nagrubbuatdan a napan
idiay carayan amburayan
iti igid daytoy carayan
inwarasna ti matanan
dagusna met a nakitan
di aribucbuc daydi buayan
ket kinona ni lamang
ay addic a babbalasang
puoranyo dayta arutang
ket idinto a dida mapuoran
pinayapayan ni lamang
daydi angin a capigsaan
gimmilayab di arutang
ti asuc nacascasdaaw
nagerraaw ti isan juan
nagtaray ti ibacnotan
ta cunada met nga uram
ket idin ta dida masebseban
ni lamang inna pinayapayan
di todo a bumayangabang
ken ulep nga arig a teppang
kimat ken salit agcacamacam
ngem narigat laeng a naeddepan
ket kinona ni lalakin lamang
ay addic a babbalasang
alanyo met piman
di surosor a galimban
ta incay met kaudan
sadac man golgolan
ditoy tengnga ti carayan
ket idinto ta magolgolandan
ni lalakin a ni lamang
natubaan ti bagsang
simmangat ti bucutan
udang a rawayrawayan
ket timpaw amin a campan
igat ti casta a ruay
ket kinona ni lalakin lamang
ay addic a babbalasang
didac cuma segseggaan
ta bumatocac maminsan
ta innac makiayayam
ken buaya a cadadackelan
ta incam agpadasan
bimmatoc aya ni lamang
saanna a napuntaan
ta bimmaba toy buayan
simmurong met ni lamang
casta met a simurong ni buayan
nagpababa met ni lamang
ita nagkitadan
rinuggianda ti nagdangadang
nacalucsaw ni lamang
dinuclosna a naminpinsan
imbucotna daytoy buayan
nga imbangcag aya ni lamang
ket kinonana cadagiti babbalasang
ay addic a babbalasang
alaenyo met ta ngipenna
ket dagusenyo a paputican
ta isut anib iti dalan
ay addic a babbalasang
no itan ket rebbengnan
nga intay pay met sublian
di balay nga inulogan
ket idin a macadanondan
kinonana ken babain namongan
ay ina ngamin namongan
ta inca man met ida tangdanan
dagitoy addic a babbalasang
pisos maysa nga addang
iti agawid ken agpapan
ket idi ta natangdanandan
ay ina ngamin namongan
inca man met lucatan
dayta despensa a maicadduan
ta iruarmo cuma inan
di cawesco a capapatgan
ta mamlesac awan kurang
cadaydi calson a ginalonan
ken bado a sinombraan
panyo a sinolsolan
a napandan sinambirian
dagitoy addic a babbalasang
ket idi ta nalpas daytan
ina inca man met lucatan
diay maicatlo a despensan
ta iruaarmo met itay
di balitoc a bulawan
siam a cacawicawan
a bumtac no mainitan
ti init a macayangyang
a mamapudot dapan
a tawid di nagtawidan
ti apot toming ken dapan
ta innac cuma singdanan
toy puraw a cawitan
manocco a carurayan
ken asoc a burburan
pasaki nga olayan
a nacaayayat ti buyadan
ta innac cuma makiayayam
idiay ili a calanutian
ta isut pacadamagan
ken dona ines cannoyan
ay nalinis a balasang
ta siam can a lalabayan
ti inna marugsacan
iti maysa a sardam
ket kinona met ni namongan
ay anacco lalakin lamang
apo dica pay apan
ta sicanto laket a kitan
ti inna pagayatan
ni dona ines cannoyan
ta adu can ti babacnang
cacastila can pay ti mapan
ket awan lat inna paggustoan
sicanto laket a kitan
ti inna pagayatan
ni dona ines cannoyan
ket simmungbat met ni lamang
ay ina ngamin namongan
innac laeng a di agcuran
ta innac makiayayam
idiay ili a calanutian
ta bareng innac pagayatan
ni dona ines cannoyan
simmungbat manen ni namongan
ay anacco ngamin lamang
no asawa apo ti cunam
immadduan a babbalasang
iti uneg daytoy a pagilian
mangpilica man
ti paggustoan ken pagayatan
daytoy met ti sinaonan
ni sinalalakin lamang
ay ina ngamin namongan
no dayta ina ti cunam
awan lat innac pagayatan
cadagita nasaom a babbalasang
ket dinac taltalaanan
ta innac a di agcurang
daytoy met ti sinaonan
ni babain namongan
anacco ngamin lamang
apo dica mapmapan
ta innacanto pay ket suyatan
tay isbu a sinayugan
ket sicanto ti maasasian
no incanto mababainan
daytoy met ti inda insawang
toy puraw a cawitan
a manoc a cururayan
ken pasaki a puraw
apo ngamin namongan
daydi dardarepdepmi idi calman
manungangmo a di agcurang
ni dona ines cannoyan
kinona ngarud ni lamang
ina ta lana iruarmo man
di lana a cassinglag idi calman
ta innac cuma lanaan
toy manocco a carurayan
ta agvestido cami a mapan
idiay ili a calanutian
ay ina ngamin namongan
ina iyawatmo man
daydi balitoc a bulawan
a siam a cacawicawan
ket idinto ta naawatnan
daydi balitoc kinawicaw
napanna piman siningdanan
daydi puraw a cawitan
casta met nga inna siningdanan
di asona a burburan
a pasaki nga olayan
ket idinto nga inna nasingdanan
nagrubbuaten a napan
innobbana met di cawitan
a manoc a carurayan
ket itan kinona ni namongan
ay anacco ngamin lamang
dios ti cumoyog caniam
aluadam met ti pagnaan
iti dalanmo a mapan
ta dica met pagduaan
ti lasatem a pagpeggadan
ket kinona met ni lamang
ken ni inana a namongan
ay ina ngamin namongan
dios ti agbati caniam
ket idin inna giniddan
ti nagrubbuaten ni lamang
a napan idiay calanutian
nga ili ni dona ines cannoyan
ay pagna laeng a pagnan
ket idi a magudduana ti dalan
isu met nga inna nasaracan
ni lalaki a sumarang
a nagmatat casla pinggan
ket nagagong dua a dapan
daytoy ti insawang ni sumarang
ay gayyem lalakin lamang
sadino aya ti papanam
a bakir nga inca panganupan
ken bantay nga inca pangatian
o gayyaemco a lamang
kinona met ni lamang
ay gayyemco a sumarang
ta agsaludsudac man
no sadino met ti naggapuam
a daga a napanam
ken ili a nagpaspasiaram
kinona met ni sumarang
no dayta gayyemco ti cunam
naggapuac amianan
idiay ili a calanutian
ta napanac nakiayayam
ken dona ines cannoyan
kinona met ni lamang
no dayta a napanam
isut gandatco ken gagaran
pagayamco a sumarang
ket simmungbat ni sumarang
ay gayyemco a lamang
dica la patpatuloyanen
ta sicanto la ket a kitan
ti apanna pagayatan
ni dona ines cannoyan
immaduan babacnang
ken senyores a cacastilan
ket awan lat inna tinanawan
ni dona ines cannoyan
ay pagayamco a lamang
dica patpatuloyanen ti mapan
kinona met ni lamang
ay pagayamco a sumarang
ta itan agsinatan
ta innac la makiayayam
idiay ili a calanutian
ta bareng innac pagayatan
ni dona ines cannoyan
kinona ni sumarang
ita canibusanam
ta umayen ket daanam
dagitoy igiggamac nga igam
ta annolan dica mapadaanan
toy igamco a sinimaan
kinona met ni lamang
umanay ti pagayatam
gayyemco a sumarang
ta adtoyac a madadaan
imbulos ni sumarang
daydi igiggamanna a gayang
dinagusna a tinoroan
ni gayyemna a lamang
sinippaw met ni lamang
casla immawat inapugan
ti sinalongsong ti balasang
a gawed a labilaban
ta inallawatna met itay
tay kikit ken pattongagan
imballawesnat naminsiam
idi tengnged ken licudan
ket sana insawang
ay pagayamco a sumarang
ita agsubli daytoy gayang
ta diac cayat ti macautang
ta napudot daytoy iniggaman
nalamiis met toy butagan
daytoy pica nga inigaman
ay pagayamco a sumarang
umayen ket daanan
ta no dica masiputan
bagimto ti maiwalang
ket cacaasinto ti mapanawam
ay ipacpacadac caniam
napanna pinayapayan
di angin a mangaragatan
isu met ti inna igigiddan
nga imbulosna daytoy gayang
siam a caturudan
ti napanna nagballasiwan
nga intayab daydi gayang
ni lalaki a sumarang
ket kinona ni lamang
dayta ti nagtungpalan
ti cadakes ti cadawyan
ay pagayamco a sumarang
itan inta agsinan
ket dagus a panawancan
ditoy lugar nga inta nagayayaman
napanna met inobban
di puraw a cawitan
sa nagrubbuat a nagnan
ni sinanlalakin lamang
pagna laeng a pagnan
ket inna met nasungadan
ti balay ti balasang a saridandan
a nagcuna kencuanan
ay caca ngamin lamang
caca dumagasca man
darasem cuma ti umaddang
ta inta man la agabrasan
ta napalalo ti iliwnan
ni babai a saridandan
nasacsakit la toy matan
nga agpadpadaan caniam
ditoy tawa a nakimparang
nagango daytoy maman
a nagyan ditoy bandehan
nga idadaanco caniam
caca sinanlalakin lamang
sumaludsodac man
sadino aya ti naggapuam
simmungbat met ni lamang
ay adic a saridandan
no saludsodem ti naggapuan
ni ama a nagutangan
ken ni ina a namongan
ay babai a saridandan
dinac cuma gawgawidan
ta mapanac a di agcurang
iti ili a calanutian
ta bareng innac maimatangan
ni dona ines cannoyan
kinona ni saridandan
apaya unaycan cacan
ta dinac la pagustoan
iti dawatco tarigagayan
nagrubbuaten a nagnan
ni lalaki a ni lamang
nagpasig laeng a napan
tapno matungpal gagaranan
idinto nga inna nasungadan
daytoy ili a calanutian
nasdaaw met ni lamang
iti caadu ti agayayam
saanmo nga ammot cadduam
iti ruayda napalaluan
mabalin a talaytayan
ti olo dagiti agayayam
naimbag a bonobonan
ti nangitugkelan ti gayang
ket mabalin met a raepan
ti tupra dagiti agayayam
kinona ni lamang
anannoec la ngata itan
ti umasideg idiay dennanan
idiay nabangon a callangan
nga inna pagpaspasiaran
ni dona ines cannoyan
ay immususoc gayam
a limmiplipit ni lamang
iti sacsaca dagiti agayayam
inggana ti dina nagtengan
ti tengnga di paraangan
di balay ni cannoyan
indissona di manocnan
di puraw aya a cawitan
namampag iti naminsan
ket natuang di callangan
isu met iti itatanawnan
ni dona ines cannoyan
nagtaguub itan
di asona a burburan
napabaronat daan
napaaddanat awan
di asona a burburan
daytoy ti inna insawang
di baket ken ni anacnan
ay annacco a cannoyan
agvestido caman
ta adda aya ni cacam
a ni lalakin lamang
idinto ta nacabistit itan
immulog ni cannoyan
ket idi inna nagtengan
ti tengnga di paraangan
nga agturong aya ken lamang
nabainanda amin ditan
dagiti cacastila ken babacnang
nga adda a mangararubayan
idinto kinona ni cannoyan
caca ngamin lamang
darasem ta umaddang
ta yawatmo ta imam
ta inta man la agabrasan
ta napalalo ti iliwnan
ni babai a cannoyan
ay caca ngamin lamang
ta inta man idiay ayan
diay balay a tinaleban
a bumtac no mainitan
ta bolo ti natinongan
iti siroc cayo a cadackelan
idinto ta nacaulidan
kinona ni cannoyan
ay ama a nagutangan
iruarmo man itay
tay palangca a dinoradoan
a balitoc a bulawan
a pinanday ti yamianan
idinto a nacatugawdan
kinona ni cannoyan
ay ina ngamin unnayan
ina a nagutangan
ta inca man la pisucan
tay banga ti maymaysan
casla banga ti caibaan
a mailacamna ti awan
nga uray adda iti dalan
ta rebbengna nga isaganan
ti inna aya pannangan
ni caca lalaki don lamang
ama a nagutangan
ta inca man met curcuran
daytay manoc a capon man
daytay innac idadaan
iti yaayna ditoy panagpasiar
ni caca aya don lamang
idin ta nacalutodan
simmangoda a nangan
idi tengnga di lamisaan
ket di cammetan ni lamang
isu met ti pagcammetan
ni dona ines cannoyan
ket daydi pagkiddisan
ni dona ines cannoyan
isu met ti kiddisan
ni sinanlalakin lamang
daydi pagigupan ni lamang
isu met ti inna igupan
toy nasingpet a balasang
nga sinan babain cannoyan
idi nalpas ti caan
kinona ni cannoyan
ina ngamin unnayan
inca man idiay inaladan
ta inca man la gatudan
diay gawed a labilaban
nga umisem no asitgan
ket cumidday a gatudan
ay ina ngamin unnayan
ina pumorosca man
ti bua a garasigasan
nga agcatawa a purosan
ta intay man pamamaan
ni lalaki aya ni lamang
ina ngamin unnayan
ina agdublaca man
iti tabaco a batecan
a mulat daya ti cagayan
idi nalpas daytan
daytoy met ti sinaodan
ni amana ken ni inanan
ay anacmi ngamin lamang
apo aniat gagaram
ken gandatmo nga inayan
daytoy met ti sinaonan
toy manoc a carurayan
a puraw a cawitan
a manoc aya ni lamang
umaycam apo cuma makiyaman
ken anacyo a cannoyan
apo no ania ti cunam
umaycam mangabalayan
daytoy ti kinona piman
di manoc a carurayan
daytoy met ti sinaodan
dagitoy baket ken calacayan
ay anacmi ngamin lamang
no incanto matutopan
ti dagup ti ibagami caniam
asawaem ni cannoyan
ket no dicanto madaeran
ti dagup ti ibagami caniam
dicanto cuma lumdaang
kinona met di carurayan
no dayta apo ti cunam
madadaan ni lamang
iti uray ania a pagayatam
kinona met di calacayan
ay anacco ngamin a lamang
iwarasmo dayta matam
iti tengnga toy inaladan
balitoc amin ti talaytayan
isu amin a landagan
balitoc a bulawan
ay anacco ngamin lamang
iwarasmo dayta matam
kitaem met ta paraangan
ta dua ti sinancawitan
uppat met ti sinanpamosian
dua ti sinanudang
a sumorsurong iti carayan
ket balitoc amin dagitan
ay anacco ngamin lamang
iwarasmo dagita matam
tapno inca ida maimatangan
dagita gameng ni cannoyan
ici tengnga ti balaymit itan
a tawid di nagtawidan
agtultulidda a duan
dagiti dua a sinanlucban
a balitoc a bulawan
nga abalbalay ni cannoyan
daytoy tectec ken gaganayan
balitoc a bulawan dagitan
isu amin a longgangan
casta met ti salapayan
kinona nga insawang
ni ina ni cannoyan
ay anacco ngamin lamang
no incanto matutopan
dagiti imbagami caniam
asawaem lan cannoyan
no casmo matutopan
amin nga incami intalantan
kinona met ni lamang
ina no dagita imbagam
ina ngamin unnayan
no dagita ti cunam
dinto pay macatacatan
ti cucuac a tinawidan
dinto met macatacatan
ti maysa a collooban
a nagpangpaanginac lat itan
ti binanniitan a bagsang
sabali pay la ti samsam
idiay ilit caiggorotan
di pay tawidco a naminsiam
iti apo tomeng ken dapan
ken ama a nagutangan
ken ni met ina a namongan
no addanto pagcurangan
ni sinanlalakin lamang
dua pay ti sasacayan
a balitoc a bulawan
nga agbunbunag ti pinggan
idiay ili a casanglayan
ta nalpas met a naicamang
iti ari idiay puanpuan
isu ti partesco ken cabagian
idiay ili a casanglayan
isu ti napanna nagviahian
tay barangayco a sampan
pamayac adda itan
ta napan nagcarga ti pinggan
daytoy met it sinaodan
anacmi ngamin lamang
ita rebbengmo met a sublian
di balaymo nga inulogan
idiay ili a nalbuan
ta ibagamto ken inam
kinona met in lamang
ay ama nagutangan
ken sica ina nga unnayan
no agsublinto in lamang
deggenyonto nga imdengan
ta agsalvaacto idiay sabangan
nagpacada met in lamang
idiay ili a calanutian
a pagna laeng a pagnan
a nagawid inulogan
daytoy met ti sinaonan
ni babai a cannoyan
ama a nagutangan
ken sica met ina nga unnayan
dicay cuma madanagan
intay cuma arcosan
intay met cuma bengbengan
ingganat idiay sabangan
tapno casla pagcurposan
kinonada ken cannoyan
da amana ken inanan
matungpal awan curang
ti amin a pagayatam
tapno awan pagcunaam
anacmi a cannoyan
nacagteng met aya ni lamang
idiay ilina a nalbuan
ket kinonana ken namongan
ay ina ngamin namongan
magmaganca a nagtengan
addaacon ina idiay naggapuan
nga ili a calanutian
ili ni dona ines cannoyan
ket kinona met ni namongan
anacco caasi ti dios piman
a di ket casubalitan 
nacaradcad la ni inam
anacco agsaludsudac man
no casano daydiay napanam
kinona met di cawitan
a manoc a carurayan
manugangmo a di agcurang
ni sinanbabain cannoyan
kinona met ni lamang
patitem dayta longgangan
ta umarayatda man
ti dagup amin a cailian
ta intay cuma luganan
diay dua a sasacayan
ta intay ida icargan
dagiti masapul nga ipaay
a pagservi iti bodaan
cas ti malucong ken pinggan
baboy ken calding pay
natnateng ken ican
ken gargaret a maipaay
a tumotop iti bodaan
patilambo ken banga pay
paryoc pay ken sinublan
vaso pay a paginoman
ken sarming a paganninawan
ket idinto a naornongdan
ti dagup ti cailian
impalawag ni lamang
cadagiti adda a sisasaclang
dacay amin a cailian
incay met cuma lumogan
idiay dua a sasacayan
ta umay cay met makiayayam
iti bodac ta incam agcasar
ken dona ines connoyan
ket idinto a macalogandan
ti dagup amin a cailian
kinona itan ni lamang
ay ina a namongan
irrubbuat mo met idan
ti icapet ni cannoyan
di tsinelasna a ginalonan
a balitoc a bulawan
ken singsingna a tinampucan
daytay pay a peinetenan
ken dua pay a manilyanan
innala met ni inanan
binongonna amin idan
ta ipanna isaganan
ken manugangna a cannoyan
ket itan kinona ni lamang
ina intan ta inta lumogan
idiay maysa a sasacayan
idinto a nacagtengan
idi luganda a barangay
dagus met nga inisadan
di layag di sasacayan
idinto a di magnan
di dua a sasacayan
tinongpa ni lamang
ti cutit dagidi barangay
ket nagnada met a duan
dagiti dua a sasacayan
ker idi nga inda maasitgan
di pageanian ti sabangan
nagsalva met ni lamang
ta isu piman ti pagammoan
ni dona ines cannoyan
di isasangpet ni lamang
kinona met ni cannoyan
ay ama a nagutangan
ken ina nga unnayan
adda gayam ni cacan
ni lalaki aya ni lamang
ta nagsalva idiay sabangan
ay ama a nagutangan
ken ina nga unnayan
agrubbuattay cuma a mapan
ta sabatentay cuman
ni sinanlalakin lamang
dinagusda ngarud ti nagnan
napanda met nagtengan
daydi pinging di sabangan
ket adda a nadadaan
ni lalaki aya ni lamang
kinacuyogna ni inanan
ket kinona ni cannoyan
darasem caradcadam
caca ngamin lamang
ta yawatmo caniac ta imam
ta inta la agabrasan
ta napalalo ti iliwnan
ni babai a cannoyan
ay caca ngamin lamang
pasangatem amin idan
ti dagup amin a cailiam
ta mamlesda awan curang
itoy itedco a pamlesandan
ket cucuana pamlesannan
kinona ni cannoyan
cadagiti cailian ni lamang
daytoy met ti sinaonan
ni babai a namongan
ay inga nga abalayan
a senyora nga unnayan
ta rebbengna itan a sangpetan
di balay nga inulogan
iti ili a calanutian
ket nagrubbuatda ngarud
itan ket idinto nga inda
nagtengan di balay nga inulogan
ni dona ines cannoyan
naginanada a padapadan
idinto a nabigatan
lunes ti pangnaganan
namles awan curang
ni dona ines cannoyan
ket incapetna itan
di tsinelas a ginalonan
singsingna a tinampucan
ken peinete a liman
ken manilyana a duan
casta met ti inaramidnan
ni sinanlalakin lamang
incapetna met piman
di calsonna a ginalonan
ken badona a snombraan
ken panyona a sinambirian
tsinelasna binordaan 
ken callogongna a cagrang
itan ta nagrubbuatdan
inyulog ti musico idan
repike ingganat simbahan
casla bumtac ti campanan
ket idi piman ta nacagtengdan
idi papananda a simbaan
immulog met ditan
di padre cura a mangasar
ket dagus a nagdarasdan
ket inda met itan natucaran
ket iti di mabayag itan
nangrugi met ti misan
ket idi nalpas ti misan
timmacderda ket rimmuardan
dagitoy novio ken novian
a sinanlalakin lamang
ken sinanbabain cannoyan
ket kinona ni unnayan
ay inga nga abalayan
ala ket ipagnata idan
ket idinto nga umaddang
ni dona ines cannoyan
paltog maysa nga addang
ket asoc aya ti naglinungan
ti paltog aya ni lamang
nganngani mabuong campanan
ta idi piman ta nagtengandan
di balay nga inda inulogan
napan ti sangatayacan
iti camada ni lamang
idinto piman ta castan
rinugianda ti salan
amin dagiti cailian
ni sinanlalakin lamang
ken dagiti met cailian
ni babai a cannoyan
ta napanda met sinalan
ti fandanggo ken sagamantican
ket idinto ta pasarnan
nga oras ti pananglamisaan
dagiti cosinero naggaudan
ket dagus a napuniandan
ket kinona ni unnayan
ay dacay amin a cailian
incay cuma sumaclang
iti naidaya a grasian
simmango ngarud itan
dagiti amin a cailian
ket magbatog ti novio ken novian
nagbaetanda ti lacay
ket kinona manen ni unnayan
denggenyo toy innac isawang
ta cucuana duyognan
ket casta met a bungonennan
nga isangpet iti balaynan
ket idi nalpas ti caan
sinublianda man ti nagsasalan
dagitoy tao a cailian ket awan
sardeng ti salan 
ingganan iti sardam
kinona ni cannoyan
ay caca ngamin lamang
kitaec man dayta etsoram
ken estilo ti pannagnam
no addanto pagcunaan
isublicanto ken inam
nagpacadada iti saclang
dagitoy novio ken novian
ta napalalo ti dagaang
tapno macaparirdan
kinona ni cannoyan
ken lalakin lamang
inta man itay agpasiar
idiay nabangon a callangan
ket idinto ta macaulidan
daytoy ti sinaonan
ni babai a cannoyan
ken asawana a lamang
caca ngamin lamang
dagusemman ti magnan
tapno makitac ta etsoram
ken estilo ta pannagnam
ta no addanto
pangabakian isublicanto
a di agcurang iti biang ni inam
ngasinanbabain namongan
ay immaddang met itan
iti pasar ti lima nga addang
ket kinona ni cannoyan
caca ngamin lamang
diac la cayat ta kitam
ta bucrosca a bucangcang
sallacopca a paccang
ket bucbucudam ti dalan
duriripay ti pannagnam
ket ta buocmo mapinggoldan
ket simmungbat met ni lamang
ay dona ines cannoyan
no dayta aya ti cunam
estiloc daytoy a cadawyan
a patocpatoc a bacnang
idiay ili a nalbuan
a dayat ili a naguilian
ay dona ines cannoyan
kitaec man met ta etsoram
ken estilo ta pannagnam
amangan no maatican
immaddang met itan
iti pasar ti lima nga addang
daytoy met ti sinaonan
ni sinanlalakin lamang
ay dona ines cannoyan
diac met cayat ti kitam
ta wasawas met ta sacam
sarangkinod dayta addang
ket kinona met itan
ni babain namongan
ken abalayanna nga unnayan
ay sumaludsodac man
no casano met ti cadawyan
toy anacta a manugang
abalayanco nga unnayan
daytoy met ti kinonanan
ni babai nga unnayan
ay no ni ines cannoyan
cabus no mapalubosam
lenned no sumangpet balay
no mapan sumacdot carayan
pendaennanto a luctan
dagiti bato iti igid carayan
ta cunananto nga udang
tay aganod nga anggapan
no agdacdackel ti carayan
ay daytoy met ti sinaonan
ni babai nga unnayan
ta sumaludsodac man
daytoy anacta a manugang
a lalaki ayan lamang
kinona met ni namongan
ay inga nga abalayan
no ni lamang aya ti cunam
lutuad met no palubosan
ket lenned no mapasungadan
no mapan iti cabakiran
pendaenna nga aplian
ti siroc ti cacaycaywan
nga inna pagturturogan
ket kinona met piman
ni baket a namongan
dona nga abalayan
rebbengna nga ipagatin idan
nagrubbuatdan a napan
napanda amin idiay sabangan
ti cailian ni dona cannoyan
ken cailian met ni lamang
napanda amin limmugan
idi dua a sasacayan
ket idi nacalugandan
ti dagup dagiti cailian
nagrubbuat ket inisadan
ti layag dagidi sasacayan
ket idi a dida magnan
dagiti dua a sasacayan
tinongpa met ni lamang
ti cutit dagiti sasacayan
nagnada ngarud a duan
alpaharo met ti inangindan
ket idi inda magtengan
ti ilida a nalbuan
casta met a pimmondodan
bimmangcagda a padapadan
ta napanda amin sinublian
ti balayda nga inulogan
dagus met a nagsasaladan
ti cailian ni cannoyan
ken cailian ni lamang
ket kinalicaguman ti caadduan
nga isuda pay met ti sumalan
dagitoy novio ken novian
ket kinalicaguman ni lamang
nga isalana ni cannoyan
ket idi casta nagsaladan 
ti fandanggo valse ken curratsan
sagamantica ti pangasinan
ken pios idiay cailucoan
itan ket nagsisinadan
nabati ni cannoyan 
ta imbati ni inanan
iti biang aya ni lamang
ket idi nasibetdan
dagiti cailian aya ni cannoyan
napan metten itan
ti madama a capitan
iti balay ni lamang
ket kinonana ken lamang
ay pagayamco a lamang
yammoc kenca itay
ta sica ti mabatangan
nga agbatoc ti rarang
idi nasibet daytoy capitan
daytoy met ti sinaonan
ni lalakin ayan lamang
ay asawac a cannoyan
ta siac can ti mabatangan
nga apan agbatoc ti rarang
iti adda a partaan
sidanac a diac mangduan
ta sippawennacto ti ican
ni tiwantiwan a bercacan
ket ti tandaanam
agsalanto ti agdan
marbanto ti casuuran
mapispisangto ti dalican
ket idinto ta mabigatan
nagrubbuaten ni lamang
dinagusnan ti napan
ket apaman a nagtengan
di apanna pagbatucan
nagusuben aya ni lamang
napan idi cararangan
ta agnanaw aya ni lamang
ket idi makitanan
di agcarcarayam a rarang
bimmatoc met ni lamang
ngem saanna natumpungan
pinidua manen ni lamang
ta napanna manen anninawan
ket idinto ta makitanan
di agcarcarayam a rarang
timmapuac aya ni lamang
ket apagiso idi ngiwat di ican
di tiwantiwan a bercacan
itan ket nagpartaan
ken asawana a cannoyan
nagsalsala di agdan
narba di casuuran
napispisang di dalican
nagsangit met ni cannoyan
ay asawacon aya a lamang
sadin ti ayanmo itan
awan pay matangdanan
a buso a cararagan
a mangornos cadagiti tultulang
napan met nagbiroc itan
ni babai a cannoyan
idinto ta inna nasapulan
ni lacay marcos a batucan
napanna met siningdanan
di puraw aya a cawitan
di upa a carurayan
ni babai aya a cannoyan
casta met nga inna inuccoran
di asoda a burburan
a pasaki nga olayan
napanna met ida inobban
di upa ken cawitan
ket nagrubbuatda a napan
ket idinto nga inna nagtengan
di napanan aya ni lamang
ket di natumpungandan
di pagananay aya ni lamang
nagsangit ni cannoyan
ta napalalo ti leddaangnan
kinona di manoc a cawitan
apo dica pagdanagan
ta no ni apo ti cunam
agbiag a di agcurang
no inda laket makitan
ti dagup ti tultulangnan
bimmatoc met itan
ni lacay marcos a batucan
ngem saanna a napuntaan
pinidduana manen ti napan
natumponganna di tultulang
nga intacki daydi ican
toy manoc a carurayan
nasirib met la unay
ta ammona laeng a padlesan
ti inda pagbanbanagan
da sinalalakin lamang
ken sinanbabain cannoyan
kinona met di cawitan
amin dagita tultulang
iruarmo a di agtantan
ng awan pagcurangan
iti uray maymaysa a tulang
tapno maisubli met ti biagnan
idinto ta awan ti natda
inarisamsamna dagiti tulang
ket awan inda nagcurangan
ket idinto nga awan curang
di tulang aya ni lamang
castoy ti inna insawang
ay apoc a cannoyan
ita bidangmo ulesamman
ket apaman a maulesam
dagusem a tallicudan
timmaraoc ni cawitan
namampag di carurayan
nagcutidan dagiti tulang
ket simmublat met itan
daydi aso nga olayan
timmaguub iti naminduan
sana met kinarucayan
dagup dagiti tultulang
ket cas impadto di cawitan
dagiti tultulang aya ni lamang
nagbiagda a di nagcurang
ket bimmangon metten ditan
ket itan inna insawang
aya unay ti turogco itayen
asawac a cannoyan
ti turogco a nargaan
ta pito nga aldaw itan
iti dita panagdenna
ket iliwo toy napalaluan
ket kinona met ni cannoyan
turogco cunam ngem
saan ta intackinaca tay ican
a tiwantiwan a bercacan
daydi partaanco caniam
isut innac nagsangsangitan
ay asawac aya a lamang
ta diac la maturayan
asawac a don lamang
yawatmo man ta imam
ta hapalalo unay ti iliwnan
ni babai a cannoyan
nga imbatim nga asawam
napasagda a duan
natuangda a cas padulan
iliwda a napalaluan
nagilinilida ngarud a duan
ket ni sinanlalakin lamang
iti iliwna a napalaluan
cadagitoy manocna a cawitan
ken tay asona a burburan
inungnguna amin idan
ket idinto ta castan
a nalpas ti iliwdan
nagrubbuatda a napan
ta inda sangpetan
tay balayda nga inulogan
idinto a nacasangpetdan
kinona ni lamang
rebbengna a tangdanan
toy lacay a batucan
ta iti pirac lipusemman
asawac a cannoyan
rebbengna a dungngoen
itay ni manoc a carurayan
casta met ni cawitan
ken aso a burburan
ta didac laeng binaybayan
ta nalpasac cuman a napucaw
ket inna met carbengan
nga agdinnongngota a duan
ayayaten a cannoyan
tapno agbiagta a nadarisay
ta isut intay tarigagayan
ditoy daga a pagluluaan
daytoy ti pagtungpalan
ti pacasaritaan ti panagbiag
ni sinanlalakin lamang
nga asawa ni dona ines cannoyan
ket nagbiagdan a sinanamay